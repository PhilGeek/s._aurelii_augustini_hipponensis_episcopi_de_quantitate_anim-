CAPUT PRIMUM.- Sex de anima quæstiones propo­nit Evodius. Unde sit anima. Animæ patria Deus. Animæ substantia propria et simplex.

1. E. Quoniam video te abundare otio, quæso ut mihi respondeas de iis quæ me movent, non ut opi­nor, importune atque incongrue. Sæpe enim cum abs te multa quæsissem, nescio qua illa græca sententia me deterrendum putasti, qua prohibemur ea quæ su­pra nos sunt requirere : nunc vero non puto nos ipsos supra nos esse. Quamobrem cum de anima quæro, non sum dignus qui audiam : Quod supra nos, quid ad nos ? sed fortasse dignus qui audiam, quid simus nos.

A. Enumera breviter quæ de anima audire velis.

E. Faciam : nam sunt mihi ista diuturna cogitatione præparata. Quaero igitur unde sit anima, qualis sit, quanta sit, cur corpori fuerit data, et cum ad corpus venerit qualis efficiatur, qualis cum abscesserit?

A. Cum quæris unde sit anima, duo quædam in­telligere cogor. Aliter enim dicimus unde sit homo, quæ sit ejus patria scire cupientes ; aliter unde sit, cum quærimus unde constet, id est, ex quibus ele­mentis rebusque compositus. Quid horum scire vis, cuti interrogas unde sit anima? Utrumnam quasi regionem ejus ct patriam, unde huc venerit, nosse desi­deras ; an vero quæ sit ejus substantia, requiris. 

E. Equidem utrumque scire vellem, sed quid scit sciendum prius, tuo judicio malo committere. 

A. Pro­priam quamdam habitationem animæ ac patriam, Deum ipsum credo esse a quo creata est. Substantiam vero ejus nominare non possum : non enim eam puto esse ex iis usitatis notisque naturis, quas istis corpo­ris sensibus tangimus. Nam neque ex terra, neque ex aqua, neque ex aere, neque ex igni, neque ex his omnibus, neque ex aliquibus horum conjunctis con­stare animam puto. Sed quemadmodum si ex me quæ­reres, arbor ista ex quibus constet, notissima ista elementa quatuor nominarem, ex quibus omnia talia constare credendum est; porro si pergeres quærere, unde ipsa terra, vel aqua, vel aer, vel ignis constent, nihil jam quod dicerem reperirem ; sic cum quæritur ex quibus sit homo compositus, respondere possum, ex anima et corpore; rursum de corpore si quæras, ad illa elementa quatuor recurram ; de anima vero quærenti tibi, cum simplex quiddam et propriæ sub­stantiae videatur esse, non aliter hæream ac si quæris, ut dictum est, unde sit terra.

E. Quomodo eam pro­ priam velis habere substantiam, cum dixeris a. Deo factam, non intelligo. 

A. Quomodo et terram ipsam a Dea factam, negare non possum; et tamen non pos­ sum dicere, ex quibus quasi aliis corporibus terra constet. Simplex enim corpus est terra, eo ipso quo terra est; et ideo elementum dicitur omnium istorum corporum, quæ fiunt ex quatuor elementis. Non ergo sibi adversatur sententia qua dicimus, et a Deo ani­mam factam, et propriam quamdam habere naturam. Hanc enim ejus propriam quamdam naturam et suam, Deus ipse fecit, ut ignis, ut æris, ut aquæ, ut terræ, quo cætera ex his omnibus componerentur.
